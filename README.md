# Meringuetaart met mascarpone, pistache en frambozen.

![Taart](https://static.ah.nl/static/recepten/img_RAM_PRD126727_1224x900_JPG.jpg)

## benodigdheden
•95 g
gepelde pistachenoten

•8
middelgrote eieren

•1 tl
citroensap

•325 g
fijne kristalsuiker

•10 g
maizena

•100 g
ongezouten roomboter

•100 g
zelfrijzend bakmeel

•¼ tl
zout

•225 g
verse frambozen

•35 g
gevriesdroogde fruit mix

•500 g
mascarpone

•250 g
volle kwark

•30 g
poedersuiker

•1½ tl
vanillearoma

## uitvoering
1. 
Verwarm de oven voor op 120 °C. Verhit een koekenpan zonder olie of boter en rooster ¾ van de pistachenoten 3 min. Laat goed afkoelen op een bord. Maal de afgekoelde noten in de keukenmachine net zolang fijn tot ze de structuur van kristalsuiker hebben. Het mag niet plakkerig worden.

2. 
Zorg dat een kom en de gardes van de mixer helemaal schoon en vetvrij zijn. Splits 6 eieren, zorg dat er geen spoortje eigeel in het eiwit terechtkomt (de eidooiers worden niet gebruikt). Je hebt in totaal 200 gram eiwit nodig. Doe het eiwit in de vetvrije kom. Voeg het citroensap toe en klop stijf met een mixer. Voeg geleidelijk 225 g kristalsuiker toe en klop alles tot stijve pieken. Het eiwit moet zo stijf zijn, dat je de kom omgekeerd kunt houden zonder dat het eiwit eruit valt. Zeef de maizena erboven en spatel samen met de gemalen pistachenoten door het eiwit.

3. 
Leg een vel bakpapier op een bakplaat en teken hierop 2 cirkels van Ø 20 cm (bijvoorbeeld met behulp van een bord). Keer het bakpapier om en verdeel het eiwit met een spatel binnen de cirkels. Strijk het niet te glad. Het eiwit zet uit in de oven, dus zorg dat je binnen de lijnen blijft om de schuimlagen straks goed te laten passen. Bak de eiwitcirkels ca. 2 uur en 30 min. in het midden van de oven. Neem uit de oven en laat helemaal afkoelen.

4. 
Verhoog de oventemperatuur naar 180 °C. Bekleed de bodem van de springvorm met bakpapier. Doe de boter met de rest van de kristalsuiker in een kom en klop in 5 min. met een mixer tot een luchtige crème. Klop 2 eieren los in een kom en voeg al kloppend op de hoogste stand beetje bij beetje toe aan de crème. Zeef het bakmeel en zout erboven en spatel voorzichtig erdoor. Verdeel het beslag gelijkmatig over de springvorm, strijk glad met een spatel en bak ca. 20-25 min. in de oven.

5. 
Neem de cakebodem uit de oven, verwijder voorzichtig de vorm en laat helemaal afkoelen. Dit duurt ca. 1 uur. Hak de rest van de pistachenoten grof.

6. 
Halveer de helft van de verse frambozen. Houd de rest van de frambozen apart voor de garnering. Verkruimel met je vingers de gevriesdroogde frambozen grof en houd 2 el apart voor de garnering. Klop voor de vulling met de mixer de mascarpone los met de kwark, poedersuiker en het vanillearoma. Spatel hier kort de gehalveerde verse en de verkruimelde gevriesdroogde frambozen door en zet tot gebruik in de koelkast.

7. 
Verdeel vlak voor het serveren ⅓ van het mascarponemengsel over de cake. Dek af met een meringuecirkel. Herhaal dit en eindig met de rest van het mascarponemengsel. Bestrooi met de gehakte pistachenoten en achtergehouden verkruimelde gevriesdroogde frambozen en verdeel de verse hele frambozen erover.